<html><head></head><body><table><tr><td><p> Ν. 3345/2005 (138/ΦΕΚ Α΄)</p><p>Οικονομικά θέματα Νομαρχιακών Αυτοδιοικήσεων και ρύθμιση διοικητικών </p><p>θεμάτων.</p></td><td></td></tr></table><table><tr><td><p> Αρθρο 16</p><p> Διεύρυνση αρμοδιοτήτων των Κ.Ε.Π. και λειτουργικά θέματα της Διοίκησης</p><p> 1. Μετά το προτελευταίο εδάφιο της παρ. 1 του άρθρου 31 του ν. 3013/2002 (ΦΕΚ 102 Α`) προστίθεται το εξής εδάφιο:</p><p> "Βεβαίωση της ταυτοπροσωπείας ανηλίκων κάτω των δεκατεσσάρων ετών, οι </p><p>οποίοι δεν είναι κάτοχοι δελτίου αστυνομικής ταυτότητας ή άλλου συναφούς δημοσίου εγγράφου, επειδή δεν έχουν συμπληρώσει την απαιτούμενη από το νόμο ηλικία και για τους οποίους απαιτείται βεβαίωση των στοιχείων της ταυτότητάς τους για έκδοση διαβατηρίου ή για άλλο νόμιμο λόγο."</p><p> 2. Στο τέλος της παραγράφου 3 του άρθρου 10 του Π.δ. 417/1993 (ΦΕΚ 176 Α`) προστίθεται η φράση "ή από τα Κ.Ε.Π.".</p><p> 3. Στην πρώτη παράγραφο του άρθρου 11 του ν. 2690/1999 (ΦΕΚ 45 Α`), μετά τη φράση "από οποιαδήποτε διοικητική αρχή", προστίθεται η φράση "ή τα Κ.Ε.Π.".</p><p> 4. Στο τέλος της πρώτης παραγράφου του άρθρου 11 του ν. 2690/1999 </p><p>προστίθεται εδάφιο ως εξής:</p><p> "Δεν απαιτείται βεβαίωση του γνησίου της υπογραφής του ενδιαφερομένου, όταν προσέρχεται αυτοπροσώπως για υποθέσεις του στις υπηρεσίες του δημόσιου τομέα ή τα Κ.Ε.Π., προσκομίζοντας το δελτίο ταυτότητας ή τα αντίστοιχα πρωτότυπα έγγραφα."</p><p> 5. Η παρ. 2 του άρθρου 11 του ν. 2690/1999 αντικαθίσταται ως εξής:</p><p> "2. Την επικύρωση αντιγράφου από το πρωτότυπο ή από το ακριβές αντίγραφο της διοικητικής αρχής που το εξέδωσε μπορεί να ζητήσει κάθε ενδιαφερόμενος από όλες τις διοικητικές αρχές και τα Κ.Ε.Π.. Αντίγραφα των ανωτέρω επικυρώνονται και από δικηγόρους ή συμβολαιογράφους, σύμφωνα με τις διατάξεις που διέπουν την άσκηση των λειτουργημάτων τους.</p><p> Ακριβή αντίγραφα από αντίγραφα ιδιωτικών εγγράφων ή εγγράφων που έχουν </p><p>εκδοθεί από αλλοδαπές αρχές, τα οποία έχουν επικυρωθεί από δικηγόρο ή </p><p>δημόσια αρχή επικυρώνονται από όλες τις διοικητικές αρχές και τα Κ.Ε.Π.. Η επικύρωση αντιγράφων εγγράφων που έχουν εκδοθεί από ημεδαπή διοικητική αρχή δεν απαιτείται αν τα αντίγραφα αυτά συνοδεύονται από την κατά την παρ. 5 του άρθρου 3 υπεύθυνη δήλωση, στην οποία ο ενδιαφερόμενος βεβαιώνει την ακρίβεια των στοιχείων."</p><p> 6. Η παρ. 3 του άρθρου 11 του ν. 2690/1999 αντικαθίσταται ως εξής:</p><p> "3. Τα επικυρωμένα κατά τα ανωτέρω αντίγραφα εγγράφων που εξέδωσε </p><p>διοικητική αρχή, καθώς και τα απλά αντίγραφα εγγράφων που εξέδωσε διοικητική αρχή που συνοδεύονται από την κατά την παρ. 5 του άρθρου 3 υπεύθυνη δήλωση, στην οποία ο ενδιαφερόμενος βεβαιώνει την ακρίβεια των στοιχείων, γίνονται υποχρεωτικά αποδεκτά από τη Διοίκηση, όπως τα πρωτότυπα."</p><p> 7. Στο άρθρο 11 του ν. 2690/1999 προστίθεται παράγραφος 4 ως εξής:</p><p> "4. Με απόφαση του Υπουργού Εσωτερικών, Δημόσιας Διοίκησης και Αποκέντρωσης και του κάθε φορά αρμόδιου Υπουργού μπορεί να ορίζεται, κατά περίπτωση, εξαίρεση εγγράφων ή διαδικασιών από τις ρυθμίσεις των παραγράφων 2 και 3 του άρθρου αυτού, εφόσον το επιβάλλουν ειδικοί λόγοι που αναφέρονται ρητώς σε αυτήν."</p><p>   </p><p> 8. Οι μόνιμοι υπάλληλοι του Δημοσίου, των Ν.Π.Δ.Δ. και των Ο.Τ.Α. πρώτου και δεύτερου βαθμού, οι οποίοι υπηρετούν σε τεχνικούς κλάδους της κατηγορίας ΔΕ Τεχνικών / Εργοδηγών, εντάσσονται βαθμολογικά σε προσωρινό κλάδο κατηγορίας ΤΕ Εργοδηγών χωρίς πτυχίο ή δίπλωμα Τ.Ε.Ι. και εξομοιώνονται με τους υπαλλήλους της κατηγορίας αυτής. Η ανωτέρω ένταξη και εξομοίωση πραγματοποιείται, εφόσον είναι κάτοχοι απολυτηρίου εξατάξιου Γυμνασίου ή Λυκείου και πτυχιούχοι μέσων τεχνικών σχολών Εργοδηγών τουλάχιστον διετούς φοίτησης, δημόσιων ή αναγνωρισμένων ως ισότιμων με αυτές ιδιωτικών, αντίστοιχων ειδικοτήτων, που καταργήθηκαν με το ν. 576/1977 (ΦΕΚ 102 Α`) και έχουν ήδη ενταχθεί μισθολογικά με τις διατάξεις του άρθρου 3 του ν. 3205/2003 (ΦΕΚ 297 Α`). Οι περιπτώσεις β`, γ` και δ` της παρ. 22 του άρθρου 7 του ν. 2557/1997 εφαρμόζονται και για την παραπάνω κατηγορία υπαλλήλων.</p><p> 9. Το προτελευταίο εδάφιο της παραγράφου 3 του άρθρου 24 του ν. 3200/2003 (ΦΕΚ 281 Α `) αντικαθίσταται ως εξής:</p><p> "Η προκήρυξη και επιλογή του εν λόγω προσωπικού γίνεται από το Α.Σ.Ε.Π. κατόπιν σχετικού αιτήματος του Υπουργείου Εσωτερικών, Δημόσιας Διοίκησης και Αποκέντρωσης."</p><p> 10. Με αποφάσεις του Υπουργού Εσωτερικών, Δημόσιας Διοίκησης και </p><p>Αποκέντρωσης και του καθ` ύλην αρμόδιου Υπουργού επιτρέπεται η ηλεκτρονική τήρηση των αρχείων των δημοσίων υπηρεσιών, των Ν.Π.Δ.Δ. και των Ο.Τ.Α πρώτου και δεύτερου βαθμού και η αποθήκευσή τους σε μαγνητικά ή οπτικά μέσα, καθώς και σε οποιοδήποτε άλλο μέσο αποθήκευσης προηγμένης τεχνολογίας.</p><p> 11. Το προτελευταίο εδάφιο της παραγράφου 1 του άρθρου 31 του ν. 3013/2002 (ΦΕΚ 102 Α`) αντικαθίσταται ως εξής:</p><p> "Με κοινές αποφάσεις του Υπουργού Εσωτερικών, Δημόσιας Διοίκησης και </p><p>Αποκέντρωσης και του κατά περίπτωση αρμόδιου Υπουργού καθορίζονται οι </p><p>διοικητικές διαδικασίες με τα αντίστοιχα έντυπά τους, που πραγματοποιούνται και από τα Κ.Ε.Π.. Με κοινές υπουργικές αποφάσεις μπορούν να καθορίζονται διαδικασίες του ευρύτερου δημόσιου τομέα, οι οποίες μπορούν να πραγματοποιούνται και από τα Κ.Ε.Π.."</p><p> 12. Στην παράγραφο 8 του άρθρου 10 του ν. 3230/2004 (ΦΕΚ 44 Α`) προστίθεται εδάφιο ως εξής:</p><p> "Τα έγγραφα, τα οποία εμπίπτουν στις περιπτώσεις των διατάξεων του άρθρου 14 του ν. 2672/1998 (ΦΕΚ 290 Α`) και των άρθρων 1 και 2 του Π.δ. 342/2002 (ΦΕΚ 284 Α`) και τα οποία εκδίδονται σύμφωνα με τα οριζόμενα στις διατάξεις του Π.δ. 150/2001 (ΦΕΚ 125 Α`) και διακινούνται μεταξύ των υπηρεσιών του Δημοσίου, των Ν.Π.Δ.Δ. και των Ο.Τ.Α. α` και β` βαθμού με ηλεκτρονική μορφή, επιτρέπεται να επικυρώνονται από τον εξουσιοδοτημένο υπάλληλο της υπηρεσίας προς την οποία αποστέλλονται Τα επικυρωμένα αυτά έγγραφα έχουν ισχύ ακριβούς αντιγράφου. Με απόφαση του Υπουργού Εσωτερικών, Δημόσιας Διοίκησης και Αποκέντρωσης θα ορισθούν οι προδιαγραφές ασφαλείας ανταλλαγής ηλεκτρονικών μηνυμάτων μεταξύ των ανωτέρω φορέων."</p></td></tr></table></body></html>